Ivan Perišić (IPA: [ǐʋan pěriʃitɕ]; Spalato, 2 febbraio 1989) è un calciatore croato, centrocampista o attaccante del Tottenham e della nazionale croata, con cui è stato vicecampione del mondo nel 2018.

Dopo aver giocato nelle giovanili e con la squadra riserve del Sochaux, nel 2009 passa in prestito in Belgio al Roeselare e, qualche mese dopo, si accasa al Club Bruges. Prelevato nel 2011 dal Borussia Dortmund, contribuisce alla vittoria di un campionato tedesco (2011-2012) e una Coppa di Germania (2011-2012). Nel 2013 si trasferisce al Wolfsburg, con cui vince un'altra Coppa di Germania (2014-2015) e una Supercoppa tedesca (2015). Nel 2015 si trasferisce all'Inter, dove gioca per quattro stagioni, prima del prestito al Bayern Monaco nel 2019, con cui realizza il triplete, conquistando un altro campionato tedesco (2019-2020), una terza Coppa di Germania (2019-2020) e una UEFA Champions League (2019-2020). Tornato all'Inter, vince un campionato italiano (2020-2021), una Coppa Italia (2021-2022) e una Supercoppa italiana (2021).

Convocato in nazionale maggiore dal 2011, con la selezione croata ha preso parte a tre fasi finali del campionato d'Europa (2012, 2016 e 2020), due del campionato del mondo (2014 e 2018) e a due UEFA Nations League (2018-2019 e 2020-2021). Inoltre, Perišić è il terzo miglior marcatore della sua nazionale,[1] il giocatore con il maggior numero di reti realizzate nei principali tornei internazionali (14),[2] nonché il primo giocatore croato in assoluto a segnare in una finale del campionato mondiale.[3]

Capace di offrire un buon contributo in zona gol e di ripiegare tempestivamente in difesa,[4][5][6][7] unisce delle buone doti tecniche a una notevole prestanza atletica, di cui si serve per sfuggire in progressione ai difensori avversari.[4][5] La sua versatilità gli consente di agire sia dietro le punte che sulle corsie esterne,[8] principalmente nel ruolo di ala sinistra.[9] Veloce e abile nel dribbling – spesso eseguito avvalendosi del doppio passo[10][11] –, sa farsi rispettare anche nel gioco aereo.[5] Sotto gli ordini del tecnico Antonio Conte, nel 2020-2021, Perišić ha iniziato a giocare anche da esterno di centrocampo. Può giocare anche leggermente più arretrato, quasi da terzino sinistro. È notoriamente ambidestro.